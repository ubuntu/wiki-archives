{|
  | '''Warning'''
  * This is a '''readonly''' and '''text-based''' archive of a deprecated wiki.
  * '''Images''' and '''attachments''' have been removed to conserve space.
  * '''Links''' may not work and there may be formatting issues.
  * A '''compressed''' version with images and the original syntax is in the repo '''Releases'''.
|}

__TOC__

Compania Canonical a anunțat astăzi faptul că cea mai nouă versiune a sistemului de operare Ubuntu este disponibilă pentru descărcare începând cu 28 aprilie 2011. Ubuntu 11.04 aduce Unity, noua interfață Ubuntu, care este mai simplă, mai ușor de folosit și mai aspectuoasă decât versiunile anterioare ale sistemului de operare Ubuntu. Acesta este încununarea a doi ani de eforturi depuse de Canonical și de comunitatea Ubuntu, în special în domeniile designului și dezvoltării sistemelor de operare. Ubuntu 11.04 se distinge față de competitorii săi ca fiind o alternativă viabilă, originală, liberă și gratuită la sistemul de operare Windows, care permite utilizatorilor personalizarea propriilor calculatoare cu aplicații gratuite sau contra-cost, într-un mod care s-a dovedit a fi foarte apreciat pe piața smartphone-urilor și a tabletelor.

„Această lansare definește noi orizonturi pentru Ubuntu prin aceea că se oferă utilizatorilor de calculatoare o experiență care se bazează atât pe stil, cât și pe eficiență,” a spus Jane Silber, Președintele Canonical. „Odată cu această lansare, Ubuntu va câștiga un val cu totul nou de utilizatori pentru programele libere. Ubuntu 11.04 este un exemplu strălucit a ceea ce se poate realiza cu tehnologiile sursă-deschisă pentru utilizatorii obișnuiți.”

Ubuntu 11.04 utilizează grafica modernă pentru a asigura o interfață vizuală bogată cu calculatorul, inspirată de tendințele existente pentru designul interfețelor smartphone-urilor și tabletelor. Pentru calculatoarele mai vechi, Ubuntu va determina automat dacă placa grafică a acestora va putea rula Unity și va asigura o interfață „clasică” în situația în care Unity nu va rula. Utilizatorii pot alege, de asemenea, interfața desktop clasică, din motive de familiaritate, conținut, sau dacă utilizează în producție mai multe medii desktop iar trecerea la Unity nu se poate face imediat și uniform.

Utilizatorii care vor instala Ubuntu 11.04 vor găsi un spațiu de lucru curat în care, în partea stângă a ecranului, există un lansator. Aceeași interfață este utilizată fie că este vorba despre un netbook, un notebook sau un calculator tip desktop. Lansatorul este configurabil, permițând utilizatorului să aleagă ce aplicație dorește să fie pornită cu un singur clic de mouse, în plus adăugarea și ștergerea aplicațiilor devenind o sarcină extrem de simplă.

Ubuntu 11.04 se detașează de interfețele clasice, adoptând o modalitate rapidă și puternică de căutare ca cea mai bună cale de acces la aplicații și fișiere. Această tendință a ajuns în Ubuntu de pe Internet, unde utilizatorii preferă căutarea ca punctul de plecare al celor mai multe călătorii. Funcția de căutare este încorporată în noua interfață. Aceasta aduce fișierele, aplicațiile, muzica și clipurile video împreună, într-un singur loc. Toate pot fi accesate din același câmp.

Atunci când vor căuta aplicații, utilizatorii vor avea la îndemână cele mai folosite programe, cele mai noi instalate aplicații, precum și sugestii în privința aplicațiilor care pot fi descărcate cu ajutorul Centrului Software Ubuntu. Aplicațiile pot fi trase și plasate în lansator, pentru acces rapid. O aplicație deschisă va fi iluminată în lansator atât timp cât este activă, poate fi blocată în lansator, dacă se preferă, sau se va detașa singură din lansator la închidere. Aplicațiile pot fi căutate după nume sau categorie, astfel încât nu este neapărat necesar ca utilizatorii să cunoască denumirea aplicațiilor pentru a fi descoperite ușor.

Căutarea fișierelor se realizează în același mod. Sistemul permite căutarea după numele fișierului sau după tip. Va prezenta cele mai recente fișiere, descărcările și favoritele. Efectuarea unui clic pe un fișier îl va deschide imediat. Este așadar o schimbare în organizarea fișierelor, față de abordarea tradițională „dosare și fișiere”, și introduce metoda de căutare pe care utilizatorii o preferă și pe care o vor găsi a fi mult mai rapidă și mai eficientă. Dosarele și fișierele pot fi încă accesate în modul tradițional, dar testele au sugerat că utilizatorii vor adopta în utilizarea de zi cu zi noua abordare guvernată de căutare.

Există, de asemenea, alte îmbunătățiri numeroase pe care utilizatorii le vor aprecia. Un „meniu global” pentru cele mai multe aplicații preinstalate înseamnă că meniurile pentru toate aplicațiile se vor găsi într-un singur loc, în partea superioară a ecranului. Meniurile sunt vizibile numai atunci când este nevoie de ele, ceea ce se traduce printr-o experiență mai ordonată, mai curată. Utilizatorii pot comuta cu ușurință între mai multe spații de lucru, reducându-se aglomerarea oricăruia dintre acestea. Există zeci de combinații rapide de taste care vă ajută să navigați cu ușurință prin spațiile de lucru și prin aplicații. Indicatorul pentru volum permite utilizatorilor să regleze volumul, să verifice coada de redare, să redea melodii, să schimbe melodiile și să oprească redarea oricând - fără a fi nevoit să deschidă aplicația pentru redarea de muzică.

Ecranele tactile (touch screen) sunt suportate pe deplin în Ubuntu 11.04. Acțiuni determinate de gesturi, precum derularea, schimbarea spațiului de lucru sau mărirea și micșorarea spațiilor de lucru, sunt recunoscute și realizate eficient. Canonical și comunitatea Ubuntu vor continua să adauge suport pentru ecranele tactile și acțiunile determinate de gesturi aplicațiilor foarte utilizate.

Centrul Software Ubuntu a fost integrat în interfață și permite utilizatorilor să adauge aplicații la sistem utilizând câteva clicuri. Au fost adăugate recenziile și sistemul de cotare a aplicațiilor, pentru ca utilizatorii să poată participa la un nivel cu totul nou, împărtășind experiențele lor în ceea ce privește aplicațiile utilizate, pentru a ajuta pe ceilalți în a găsi cel mai bun program. Au fost adăugate jocuri de la producători precum Introversion, și vor continua să apară, pentru a extinde gama de programe disponibile utilizatorilor.

Ubuntu One este serviciul de nor pentru utilizatorii individuali. Oferă sincronizare online gratuită și soluții pentru partajarea contactelor și a fișierelor, combinate cu un serviciu pentru difuzarea de muzică, disponibil acum atât pentru iPhone cât și pentru platforma Android, oriunde în lume. Versiunea oficială a clientului pentru Windows va fi disponibilă curând, odată ce versiunea publică Beta, destinată testelor, va beneficia de o actualizare majoră .

Odată cu asigurarea unor viteze în creștere și a unor performanțe mărite pentru sincronizarea fișierelor, utilizatorii care adoptă Ubuntu One pot de-acum să-și acceseze fișierele pe dispozitivele Android, pot să importe contacte din Facebook și pot să-și sincronizeze total agenda cu Gmail. Actualizările în domeniul difuzării de muzică includ suport pentru alte formate de fișiere și managementul listelor de redare. Ubuntu One extinde valoarea sistemului de operare Ubuntu dincolo de calculatorul pe care rulează. Noi servicii sunt adăugate cu regularitate la Ubuntu One, astfel încât mereu există ceva nou de descoperit și de apreciat.

Pentru prima dată, va fi posibil să testați Ubuntu online folosind numai un navigator de Internet. Vizitatorii site-ului Ubuntu.com vor putea accesa o versiune completă a ultimului produs fără a trebui să descarce ceva. Tot ceea ce vă trebuie este o conexiune la Internet și o minte deschisă.

Disponibilitate
---------------

Ubuntu 11.04 Va fi disponibil pentru descărcare începând cu 28 aprilie pe www.ubuntu.com
Ubuntu One este disponibil pe one.ubuntu.com iar aplicațiile sunt disponibile pe Android Marketplace și iTunes AppStore. Centrul Software Ubuntu este disponibil utilizatorilor Ubuntu în lansator sau în meniul Aplicații.

Despre Canonical
----------------

Canonical asigură servicii de dezvoltare, servicii online și servicii profesionale partenerilor și clienților Ubuntu din toată lumea. Fiind compania din spatele proiectului Ubuntu, Canonical este dedicată producției și susținerii Ubuntu – un sistem de operare sursă deschisă dintotdeauna apreciat și care se bucură de o creștere rapidă. Scopul este acela ca Ubuntu să fie disponibil oricărei organizații sau individ, pentru sisteme server, desktop, laptop și netbook.

Canonical încheie parteneriate cu producătorii de echipamente pentru calculatoare în vederea certificărilor Ubuntu, asigură servicii de migrare, instalare, asistență și instruire pentru mediile de afaceri sau de producție, și oferă servicii online direct utilizatorilor finali. Canonical construiește și menține, de asemenea, unelte pentru dezvoltare, cu sursă deschisă, pentru a se asigura că organizații și indivizi pot participa pe deplin la inovare în interiorul comunității sursei deschise. Pentru mai multe informații, vizitați site-ul Canonical.
