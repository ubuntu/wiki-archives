{|
| '''Warning'''
* This is a '''readonly''' and '''text-based''' archive of a deprecated wiki.
* '''Images''' and '''attachments''' have been removed to conserve space.
* '''Links''' may not work and there may be formatting issues.
* A '''compressed''' version with images and the original syntax is in the repo '''Releases'''.
|}

__TOC__

=== Ubucon'08: Ubuntu įgauna pagreitį ir Lietuvoje ===

''Ubuntu'' – ''Linux'' distribucija, nuo pat pasirodymo 2004 metų pabaigoje, tapo viena populiariausių, atvirojo kodo, operacinių sistemų pasaulyje. Tai lėmė jos paprastumas ir patikimumas, ko labiausiai reikia eiliniams namų kompiuterių naudotojams. Būdama paprasta, ''Ubuntu'', atvirojo kodo dėka, suteikia jos naudotojams neribotas galimybes keisti '''savo''' sistemą pagal savo poreikius. Tai reiškia, kad kiekvienas turi galimybę keisti kiekvieną, net ir mažiausią operacinės sistemos dalelę, nes visa tai yra atviras kodas!

Lietuvoje jau kurį laiką formuojasi ''Ubuntu'' naudotojų bendruomenė, kurių gyvenime ''Ubuntu'' tapo ne tik operacine sistema, bet ir tam tikras socialinis ryšys. Socialinis ryšys atsirado todėl, kad ''Ubuntu'' pagrindinė varomoji jėga yra jos naudotojų bendruomenė, kurie kartu ir kuria savo operacinę sistemą. Iki šiol Lietuvos Ubuntu bendruomenė apsiribodavo tik neformaliais susitikimas ir diskusijomis uždarame rate. Tačiau šiemet, pirmą kartą, padedant ''„Atviras Kodas Lietuvai“'' (''AKL'') organizacijai, daromas masinis renginys visiems Lietuvos žmonėms – ''Ubucon'08''.

''Ubucon'08'' vyks šiais metais, gegužės 17 d., kiek daugiau nei trys savaitės, po naujausios ''Ubuntu 8.04'' versijos, kodiniu pavadinimu ''Hardy Heron'' išleidimo. Renginys vyksiantis Vilniaus Universiteto, Matematikos ir Informatikos Fakulteto patalpose (''Naugarduko g. 24''), neapsiribos vien tik pranešimais ir informacijos lavina naujokams. Renginio dalyviai, padedant ''Linux'' profesionalų komandai, turės galimybę į savo atsineštus kompiuterius įsidiegti naujausias ''Ubuntu'' bei ''Baltix'' operacinių sistemų versijas, diskutuoti rūpimais klausimais, bei gauti patarimus iš žmonių, turinčių ilgametę ''Linux'' naudojimo patirtį. Išgirsite žymiausių Lietuvos laisvos programinės įrangos puoselėtojų, pranešimus apie atvirą kodą, ''Ubuntu'' filosofiją ir ''Baltix'' distribuciją, kurią kuria Lietuvos programuotojai. Susidomėjusius, kviečiame apsilankyti šiam renginiui dedikuotoje svetainėje ''www.ubucon.lt'', kurioje rasite visą informaciją.

Pagrindinė renginio kaltininkė – naujausia ''Ubuntu'' versija ''Hardy Heron''. Pagal ''Ubuntu'' tradicijas, naujos versijos leidžiamos kas puse metų. Naujos versijos nekelia sumaišties radikaliais pasikeitimas, tačiau kas kart suteikia galimybę mėgautis naujausiais technologiniais pasiekimais ir stebėti stulbinanti progresą. Kokios naujovės laukia paskutinėje versijoje?

'''Firefox 3'''

Naujausia populiarios interneto naršyklės versija, kuri daug labiau suderinta su bendra sistemos išvaizda. Naujausia naršyklės versija turi kosmetinių patobulinimų, kurių dėka, naršymas internete tampa dar patogesnis. Ir žinoma, kad būtų dar patogiau, ši naršyklės versija, įvairiose situacijose veikia daug greičiau už savo pirmtakę ''Firefox 2''.

'''Bracero darbui su CD/DVD'''

CD/DVD įrašymo programa ''Bracero'' geriau integruota į ''Nautilus'' bylų tvarkyklę, pasižymi kur kas patogesne naudotojo sąsaja ir yra visais atžvilgiais pranašesnė už ankstesnėse versijose naudota ''Serpentine''.

'''Transmission darbui su torrent bylomis'''

Neliko pamiršti ir p2p tinklų naudotojai. Jiems skirta nauja, ypatingo populiarumo sulaukusi, lengva ir paprasta, bet galinga torrent bylų dalinimosi programa ''Transmission''. Lygiai tokia pati programa, pagal nutylėjimą yra naudojama ir MacOSX operacinėje sistemoje.

'''Nuotolinis kompiuterių valdymas su Vinagre'''

''Xvnc4viewer'' nuotoliniam kompiuterių valdymui skirta programa buvo pakeista į patogesnę ir spartesnę ''Vinagre'', kuri leidžia stebėti kelias nutolusias sistemas iš karto, automatiškai aptinka tinkle pasirodžiusius serverius, taip pat gali sekti nesenai naudotas sąsajas ir daug daugiau. Būtina išbandyti patiems... :)

'''Malonios staigmenos iš Totem video grotuvo'''

Filmų peržiūros programa ''Totem'' turi pagal nutylėjimą įdiegtą galimybę ieškoti ir rodyti video tiesiai iš ''Youtube'' ir daugybę kitų nudžiuginsiančių naujovių.

'''Inkscape – daugiau galimybių maketuotojams'''

Stipriai atnaujintas ''Inkscape'' dabar palaiko PDF formatą, kurio dėka suteikia paprastą atvirojo kodo sprendimą teksto ir grafikos redagavimui PDF dokumentuose. Naudotojai tikrai liks patenkinti galėdami maketuoti skrajutes, plakatus ir kitus dokumentus, juos išsaugoti PDF formatu (arba Inkscape naudojamu SVG formatu) ir išsiųsti juos į spaustuvę nepaliekant Ubuntu ir be jokių nuosavybinių, brangiai kainuojančių priemonių pagalbos.

'''Active Directory'''

''Likewise Open'' suteikia vientisą ''Ubuntu'' integraciją į ''Active Directory'' tinklą. Naudotojai gali tiesiog panaudoti savo ''Active Directory'' prisijungimo duomenis, tam kad prisijungtu prie ''Ubuntu'' sistemos ir gautų prieigą prie bet kokių ''kerberos'' protokolo pagalba veikiančių tarnybų, teikiamų ''Ubuntu'' serverio.

Be abejonės, čia paminėta tik maža dalis visų atnaujinimų, patobulinimų ir pakeitimų, kurie laukia naudotojų, nusprendusių savo kompiuteryje įsidiegti ''Ubuntu 8.04 (Hardy Heron)''. Daugiau apie visas naujoves sužinosite apsilankę ''Ubucon'08'' renginyje, po kurio išeisite savo kompiuteryje turėdami laisvą, saugią, naujausią ir geriausią operacinę sistemą. Iki susitikimo gegužės 17 d. 
