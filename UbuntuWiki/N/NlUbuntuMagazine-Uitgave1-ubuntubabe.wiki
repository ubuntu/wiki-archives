{|
| '''Warning'''
* This is a '''readonly''' and '''text-based''' archive of a deprecated wiki.
* '''Images''' and '''attachments''' have been removed to conserve space.
* '''Links''' may not work and there may be formatting issues.
* A '''compressed''' version with images and the original syntax is in the repo '''Releases'''.
|}

__TOC__

Ubuntubabe in wording
Deel 1

Auteur: Akke Hoekstra

<inleiding>Het is simpel: een computer moet het doen. Meer verwachtte ik er niet van. Alleen had die van mij wat teveel kuren. De handleidingen van Windows leken te gaan over allerlei zaken, maar niet over de problemen die ik met mijn computer had.</inleiding>

Die ene buurman die wel iets dieper in kon gaan op Windowsproblemen was natuurlijk weg en zo kwam ik bij mijn computer-reparateur terecht. Het lag waarschijnlijk aan de blauwe ogen van mijn favoriete computerboer en... ziedaar... ik kwam met een gloednieuwe versie van SUSE Linux de deur uit. "De oplossing voor al je problemen", had hij nog gezegd.

Helaas reikte de macht van de ogen niet verder dan de winkel groot was. Eenmaal thuisgekomen sloeg de buikpijn toe. Wezenlijk durfde ik de cd-rom niet eens in de cd-romspeler te doen. In mijn vertwijfeling keek ik nog een paar keer rond op het SUSE gebruikersforum en echt waar, ik kreeg er geen warme voeten van. Het hautaine "wij weten alles"-cynisme droop er zo'n vijf jaar geleden vanaf.  "Read the fucking manual!" is nou niet echt een opmerking die je onzekerheid wegneemt. Ik was er snel klaar mee. De cd-rom ligt inmiddels al jarenlang stof te verzamelen ergens ver weg in een laatje. Een verse installatie van Windows volgde.

Nu worden zelfs vrouwen ouder en in mijn geval werd ik ook nog gezegend met een zoon die zijn vingertjes niet echt van de computer af kan houden. Het gevolg: regelmatig zat de computer vol met virussen, spyware en nog meer van dat soort spul. Hoeveel zaterdagavonden ik al dan niet puffend en tierend achter de computer doorbracht om de zaak weer op orde te krijgen weet ik niet meer. En af en toe keek ik nog eens naar die groene cd-rom in dat laatje. Dat ging zo door totdat ik in een computerblad een cd-rom van Ubuntu aantrof, compleet met installatiehandleiding en al. Het kon bijna niet misgaan.

Ook was ik boos. Boos op Microsoft vanwege alle trucs die ze uithalen om hun product aan de mens te brengen. Met zulke ondernemers doe ik liever geen zaken. Wie ben ik tenslotte om onze eurocommisaris Neelie Kroes te bekritiseren? Na een jarenlang proces won toch mijn woede het van mijn onzekerheid. Kortom: de cd-rom schoof in mijn pc en tot mijn stomme verbazing kon ik met de live-cd al bijna alles doen wat ik wou doen.

Zoiets is natuurlijk te mooi om waar te zijn, dus voor de veiligheid nam ik eerst maar eens een kijkje op verschillende Ubuntufora. Het leek zowaar dat de mensen daar gewoon mensen waren. Geen pukkelige bleke nerds maar mensen van vlees en bloed. Oké, het waren vooral mannen, maar ook vrouwen bleken Ubuntu te gebruiken. En het mooie was: ze wisten allemaal nog hoe het voelde om een onzekere, nieuwsgierige of soms eigenwijze beginner te zijn.

Toen ik dat zag werd gelijk Ubuntu geïnstalleerd en ik heb er geen spijt van gehad. De installatie ging verbazingwekkend makkelijk. Ik heb het zelfs gepresteerd om voor het eerst in mijn leven een dualboot te maken. Echt, ik kende het woord niet eens. Na de installatie kwam er nog een behoorlijke update en moest ik nog wat dingen zoals Flash, Java en mijn videokaart installeren, maar met behulp van de handleidingen en met behulp van de altijd aanwezige Ubuntero's kreeg ik de zaak in no time op orde.

Goed, het viel niet altijd mee om alles direct volledig onder controle te krijgen maar dat had ik toen ik lang geleden met Windows begon ook niet. Wil je Windows beheersen dan heb je doorzettingsvermogen nodig, buurmannen en boeken. Bij Ubuntu heb je doorzettingsvermogen nodig, een goed forum en het inzicht dat het soms handiger is om een handleiding eerst te lezen voordat je rare dingen op je computer uitvoert. Ik heb in mijn nieuwsgierigheid mijn systeem nu bijna actief geëuthanaseerd. Gelukkig kan ik er nog wel stukjes op typen en surfen. Iedere ochtend om een uur of kwart voor 7 kruipt er ergens in Nederland een man achter de pc om te lezen of ik zijn adviezen al heb opgevolgd. Ergens in België zit een Ubuntero die met eindeloos geduld mij alles nog eens uitlegt.

Met Windows heb je een pc. Met Ubuntu heb je niet alleen een gratis besturingssysteem maar ook nog een gemeenschap op de koop toe. Is dat nou fijn of is dat een klein wonder?

{{http://debianbox.be/magazine/akke.png}}

Opmerkingen:

* een foto van de schrijfster is toegevoegd
* naam van auteur is aangepast
